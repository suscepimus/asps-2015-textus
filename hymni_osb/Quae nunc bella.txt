Quæ nunc bella strepunt? Quis furit æstus?
Francorúmne tremor corda subívit?
Stat rex ambíguus, nec sua vanis
audet numínibus crédere fata.
“Non idóla mihi, Christe Clotíldis,
præstant auxílium, iamque recéssit
virtus Franciádum: víncere dones,
ex tunc nostra tibi nosque vovémus.”
Sic princeps, óculis sídera versus
eréctis, lóquitur. Nec mora, dexter
exsúrgit Dóminus, díssipat hostes;
cedunt præcípites, ágmine rupto.
Præsul Remígius iam Clodovǽo
vitæ perpétuæ mýstica pandit;
rex commíssa luit fonte perénni,
et gens tota sacris tíngitur undis.
Sanctæ Trinitáti laudis honóres,
per quam Francígenis fémina prudens
Christi colla iugo fléctere suávi,
cælestémque viam cúrrere monstrat. Amen.