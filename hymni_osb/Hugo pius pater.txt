Hugo pius pater, clarus prosápia,
exstat præclárior virtútum grátia
contémnit sǽculum et eius gáudia,
cognóscens ómnia cito labéntia
Divíno póstmodum afflátus Spíritu,
mutáto péctore, mutátur hábitu;
intra domínica manet ovília,
Christi cum óvibus ovis egrégia.
Pastóris nútibus obœ́dit sédula,
nil horum prǽterit quæ iubet Régula:
forti conámine calcat supérbiam,
in sapiéntia vincens malítiam.
Tulit iustítiæ sanctam esúriem,
beátam séquitur Christi paupériem,
procéssu témporis crescens virtútibus,
ipsis appáruit mirándus sénibus.
Mundo iam mórtuus, Christo se vívere
sancto mortálibus demónstrat ópere;
hinc pastor móritur, ovis præfícitur;
pastóris strénue vices exséquitur.
Hic venerábile Cluniacénsium
plus priscis pátribus ditat cœnóbium;
illíus stúdio crevit relígio
crevit et númerus fratrum collégio.
Cunctórum dóminans Omnipoténtia,
tu qui sede poli cónspicis ómnia:
Hugónis fíliis profer auxílium,
et aurem prǽbeas votis precántium. Amen.