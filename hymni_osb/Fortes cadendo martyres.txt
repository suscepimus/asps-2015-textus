Fortes cadéndo mártyres,
quos empta fuso sánguine
cæléstis ornat púrpura,
iunctis canámus vócibus.
Acti procéllis ómnibus,
sui cruóris flúmine
vehúntur, et Christo duce
portus beátos óccupant.
Implére vos omnes decet
passo Deo quod défuit;
per tot neces læso Patri
fit plena Christus hóstia.
Tibi, Christe, sit glória
quo duce vincunt mártyres,
cum Patre et Almo Spíritu
in sempitérna sǽcula. Amen.