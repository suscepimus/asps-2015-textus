Gemma cæléstis pretiósa regis,
norma iustórum, via monachórum,
nos ab immúndi, Benedícte, mundi
súbtrahe cæno.
Tu solum spernens, cor in astra figens,
cogis herédes fíeris paréntes;
vas Deo plenum reparáre fractum
promeruísti.
Magnus in parvis eremíta membris,
vincis ætátem súperas labórem;
arcta distríctæ rudiménta vitæ
férvidus imples.
Iure sub blandæ spécie colúmbæ,
nésciam fellis ánimam soróris
summa stelláti penetráre cæli
cúlmina cernis.
Ipse post clarum réferens triúmphum,
celsa devícto petis astra mundo;
luce flammántem radiánte callem
pállia sternunt.
Inde, quos miris regis usque normis
dulcis et firmes pater et patrónus,
lucis ut currant álacres ad aulam
regnáque pacis.
Cláritas Patri genitóque Verbo,
Flámini Sancto decus atque cultus,
grátia quorum tibi tanta laudis
glória lucet. Amen.