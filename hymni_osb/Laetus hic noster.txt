Lætus hic noster, veneránde doctor,
laude te cœtus canit atque votis,
iure quem nostrum decus advocamus
sancte sodális.
Munus abbátis, pater alme, sumens,
te voves caræ súboli, benígnis
débiles portas úmeris, alácres
prǽvius hortans.
Prǽsulum defert tibi rex cathédram;
quid times luctam? próperant triúmphi;
éxteras gentes, generósus exsul,
lúmine reples.
Clara fit Romæ tua fama, pastor;
póntifex summus tibi fert honóres;
te fides poscit, siluére patres:
dogma tuére!
Sis memor sancti gregis, et patrónus
sis ad ætérnam Tríadem, precámur,
cuncta cui dignas résonant per orbem
sǽcula laudes. Amen.