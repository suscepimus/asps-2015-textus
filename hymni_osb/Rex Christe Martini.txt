Rex Christe, Martíni decus,
hic laus tua, tu illíus;
tu nos in hunc te cólere,
quin ipsum in te, tribue.
Qui das per orbis cárdines,
quod gemma fulget prǽsulum,
da, quos premunt culpæ graves,
solvat per ingens méritum.
En pauper hic et módicus,
cælum dives ingréditur;
cæli cohórtes óbviant,
línguæ, tribus, gentes ovant.
Ut vita, fulget tránsitus,
cælis et arvo spléndidus;
gaudére cunctis pium est,
cunctis salus sit hæc dies.
Sit Trinitáti glória,
Martínus ut conféssus est;
cuius fidem per ópera
in nos et ipse róboret. Amen.