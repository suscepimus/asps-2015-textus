Surge, quid cessas? Benedícte, prodi
e tuo demum redivívus antro;
pósceris mundo: tua te retéxit
cógnita virtus.
Te decet sacros reparáre cultus,
te rudes morum répetunt magístrum;
pro tuo addícti cúpiunt alúmni
vívere nutu.
Impio dudum temeráta cultu,
lustra Casíni petis alta montis;
ultor infámes, Dómino regénte,
díruis aras.
Hæc erat tellus tibi destináta;
hic patrem sancti pópuli futúrum
cúlmine in sacro própior docébit
te Deus intus.
Régulam, cælo prius approbánte,
scribis: hæc vitæ spécimen beátæ:
tota mens patris viget hic: patérna
iussa sequámur.
Cláritas Patri genitóque Verbo,
Flámini Sancto decus atque cultus,
grátia quorum tibi tanta laudis
glória lucet. Amen.