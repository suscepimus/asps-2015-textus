O regum súboles, quæ Clodovǽo,
ut Christum téneat tráderis uxor;
gentíli sócio iuncta fidélis
sponsi mente procul núbila pelles.
Florem mane rapit turbo recéntem,
sic præceps rápuit mors tibi natum:
vitæ lotus aquis, in melióri
exsúltat pátria; plaudis ovánti.
At, regína, tibi náscitur alter;
rex sacro súbolem fonte renásci
invítus pátitur: mox, pia coniux,
exclúdis pátrio corde timórem.
Nunc, ancílla Dei, perge, Clotíldis,
ex te progénies en nova surgit:
rex, gens Franca Deum, te genetríce,
te præbénte manum, quǽrere discent.
Sanctæ Trinitáti laudis honóres,
per quam Francígenis fémina prudens
Christi colla iugo fléctere suávi,
cælestémque viam cúrrere
monstrat. Amen.