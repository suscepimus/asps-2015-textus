Stat cultrix vígilans páuperis hórtuli,
annórum trédecim párvula, nil sciens,
primas docta preces, præ sóciis pia,
simplex, mitis et ínnocens.
Orántem Míchael ángelus édocet,
quam claræ párili lúmine vírgines
virtútum méritis conspícuæ simul
crebris allóquiis fovent.
Dum voces súperas éxcipit, éxpavet;
sed fidens Dómino fórtior in dies,
parens impériis, pro pátria libens
castam se vovet hóstiam.
Mox fulces sócias et pátriam domum
et cum matre patrem iussa relínquere,
miles facta Dei, quo vocat ángelus
fertur nil trépidans eques.
Qui terras státuit, glória sit Patri;
qui gentes rédimit, glória Fílio;
Sancto Spirítui, glória qui pias
et fortes ánimas facit. Amen.