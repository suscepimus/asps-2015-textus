Puéllus Plácidus, quem pater óbtulit,
illibáta Deo sístitur hostia,
et tirocínii iam decus ínclitum
exémplar datur ǽmulis.
Abbáti dócilis, fíctile vásculum
immíttens in aquas párvulus ámphoram
incáutus séquitur líttora déserit,
demérsus fere flúctibus.
Quo, sic Maure, lacus dum teris ǽquora,
gressus accéleras? O vir obœ́diens,
insuétum per iter vox te pii patris
ad magnália dírigit.
Raptum restítuit mox Plácidum lacus;
sed cuius méritis? Maurus an ábstulit
Nursinúsve pater gúrgitis e sinu?
solvit quǽsita párvulus.
Laudum iugis honor sit tibi, Trínitas,
quæ vultus sátias lúmine cǽlites;
da sanctæ fámulis trámite Régulæ
horum prǽmia cónsequi. Amen.