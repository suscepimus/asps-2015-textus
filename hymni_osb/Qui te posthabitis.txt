Qui te, posthábitis ómnibus, ámbiunt,
horum præsidum, dux, Deus, óptime,
quas laudes Plácidi, fratris et íncliti
Mauri pángimus, áccipe.
Hic gentilítiis maior honóribus,
spretis lætus adit claustra palátiis,
calcat delícias, prǽdia, púrpuram,
ut Christi súbeat iugum.
Sancti propósitam Patris imáginem
gestis compáribus sédulus éxprimit;
spectándis púeri lucet in áctibus
vitæ norma monásticæ.
Dum iussis pátriis éxcitus ádvolat,
siccis en pédibus cónterit ǽquora,
edúcit Plácidum gúrgite sóspitem,
Petro par et inámbulat.
Cantus lætítiæ sint tibi, Trinitas,
quæ vultu sátias lúmine cǽlites;
nos horum tríbuas trámite Régulæ
fratrum prǽmia cónsequi. Amen.