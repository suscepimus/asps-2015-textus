Lux tibi currit, Iuliáne, festa:
cǽlites plaudant, resonétque tellus:
vos decus gentis, pátriæ paréntem,
dícite cives.
Nox suis mentes ténebris premébat:
lumen at cæcis óculis refúlget,
sancta dum docto tonat ore præsul
dógmata Christi.
Móribus puris documénta firmans,
signa demónstrat, quibus urbs movétur,
et sacrum Verbi dócili recóndit.
péctore semen.
Hinc fides surgit, colitúrque Christus;
hinc ruunt late simulácra vana,
et fit in sanis renováta lymphis
gens sibi dispar.
Qui Deum per te celebrámus unum,
et sumus messis tua, sancte præsul,
grana nos summi Patris in supérna
hórrea transfer.
Summa laus Patri, Genitóque summa;
laus tibi compar, utriúsque Nexus,
dante quo, genti Iuliánus affert
verba salútis. Amen.