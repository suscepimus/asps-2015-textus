Claris coniúbila Gállia láudibus,
lætéris Benedicti patris óssibus:
felix, quæ grémio cóndita próprio
servas membra celébria.
Miris Itália fúlserat áctibus;
Gallos irrádiat córpore mórtuus;
signis ad túmulum crébrius émicat,
illústrans pátriam novam.
Iam cælo résidens, o Pater óptime,
divínis fámulos ímbue régulis,
angústum per iter scándere lárgiens,
dona regna perénnia.
Cunctórum dóminans Omnipoténtia,
tu, qui sede poli cónspicis ómnia,
psalléntum plácide súscipe cántica,
votis, voce precántia. Amen.