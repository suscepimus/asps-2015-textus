Insígne Francórum iubar
qui Clodovǽum príncipem
tuis piásti fóntibus,
te nunc, Remígi, pángimus.
Gens Franca mortáles deos,
te prædicánte, réspuit:
monstránte te cæli viam,
uni Deo se cónsecrat.
Natális augústo die
quo Christus astris pródiit,
infers, nova victória,
castris Dei tot mílites.
altíssimo per te Deo
grates perénnes sólvimus,
qui nos tuis labóribus
verbísque collústrat fide.
Uni sit et trino Deo
supréma laus, summum decus,
de nocte qui nos ad suæ
lumen vocávit glóriæ. Amen.