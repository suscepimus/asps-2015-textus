Iesu, coróna cælitum,
María, cæli gáudium,
Deo fruéntes ángeli,
audíte vota  súpplicum.
Vos, Patriarchárum chori,
vatúmque turmæ nobiles,
vos, príncipes Apóstoli,
vos, purpuráti mártyres,
Vos, iuncta confessóribus
amœ́na castra vírginum,
anachoritárum greges,
nostris favéte pláusibus.
Vestris enim concívibus,
nostram proféssis régulam,
hæc iubilántis órdinis
dicáta sunt sollémnia.
His ínclitis paréntibus
congratulámur fílii,
illústre quos consórtium
vestri beat collégii.
Sit laus Patri cum Fílio,
et utriúsque Flámini,
quos vestra felix cívitas
hymno célebrat pérpeti. Amen.