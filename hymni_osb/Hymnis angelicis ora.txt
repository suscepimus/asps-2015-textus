Hymnis angélicis ora resólvimus,
dum terréna fluunt nocte siléntia;
cæléstes módulos virgo Scholástica
puris méntibus ímperat.
Gentis Nursíadum stémmate nóbilis,
Agni virgíneo fœ́dere clárior,
Sponsi perpétuis fragrat odóribus,
cordis vúlnere púlchrior.
Fervens innócuis páscitur ígnibus,
et maióra petit pábula cáritas:
ut frater súperum gáudia dísserat,
virgo fórtior ímpetrat.
O noctis plácidæ dúlcia témpora!
quæ cæli dápibus pectus inébriant,
dum pandit cúpidis sermo vicárius
Iesu numen amábile.
Cordis vera quies, ínclita Trínitas,
quæ vultus sátias lúmine cǽlites:
sit te dulce loqui, dúlcius ássequi,
et per sǽcula pérfrui. Amen.