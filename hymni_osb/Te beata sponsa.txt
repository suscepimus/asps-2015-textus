Te, beáta sponsa Christi,
turba tollit vírginum
cælitúmque cœtus omnis
láudibus, Scholástica;
nostra votis te salútant
mixta nunc præcónia.
Quæ cadúca mundus offert
docta quondam spérnere,
dogma fratris insecúta
eius atque régulæ,
ex odóre gratiárum
astra nosti quǽrere.
Alta verba fratris optans
de perénni pátria,
tu fluéntis lacrimárum
cogis imbres cúrrere,
facta vi dilectiónis
iure tunc poténtior.
Luce fulges expetíta
in polórum vértice,
clara flammis caritátis
cum nitóre grátiæ;
iuncta Sponso conquiéscis
in decóre glóriæ.
Nunc, benígna, pelle nubes
córdibus fidélium,
ut seréna fronte splendens
Sol perénnis lúminis,
sempitérnæ claritátis
nos inúndet gáudiis.
Glóriam Patri canámus
unicóque Fílio,
par tribútum proferámus
ínclito Paráclito,
nútibus quorum creántur
et regúntur sǽcula. Amen.