In honorem Sacratissimi Sacramenti
Ave verum Corpus natum de María Vírgine: Vere passum, immolátum in cruce pro hómine: Cuius latus perforátum fluxit aqua et sánguine. Esto nobis prægustátum mortis in exámine. O Iesu dulcis ! O Iesu pie ! O Iesu Fili Maríæ !
O Sacrum convívium, in quo Christus súmitur: recólitur memória passiónis eius: mens implétur grátia, et futúræ glóriæ nobis pignus datur, allelúia !
℣ Panem de cælo præstitísti eis, allelúia.
℟ Omne delectaméntum in se habéntem, allelúia.
Orémus.
Deus, qui nobis sub sacraménto mirábili passiónis tuæ memóriam reliquísti, † tríbue, quǽsumus, ita nos Córporis et Sánguinis tui sacra mystéria venerári, * ut redemptiónis tuæ fructum in nobis iúgiter sentiámus. Qui vivis et regnas.
Dómine Iesu Christe, Fili Dei vivi, qui ex voluntáte Patris, cooperánte Spíritu Sancto, per mortem tuam mundum vivificásti: líbera me per hoc sacrosánctum Corpus et Sánguinem tuum ab ómnibus iniquitátibus meis et univérsis malis: et fac me tuis semper inhærére mandátis, et a te numquam separári permíttas.
Percéptio Córporis et Sánguinis tui, Dómine Iesu Christe, non mihi provéniat in iudícium et condemnatiónem: sed pro tua pietáte prosit mihi ad tutaméntum mentis et córporis, et ad medélam percipiéndam.