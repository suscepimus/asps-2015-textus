Pro defunctis
De profúndis clamávi ad te, Dómine; *
Dómine, exáudi vocem meam.
Fiant aures tuæ intendéntes *
in vocem deprecatiónis meæ.
Si iniquitátes observáveris, Dómine, *
Dómine, quis sustinébit?
Quia apud te propitiátio est, *
ut timeámus te.
Sustínui te, Dómine, *
sustínuit ánima mea in verbo eius;
sperávit ánima mea in Dómino *
magis quam custódes auróram.
Magis quam custódes auróram *
speret Israel in Dómino,
quia apud Dóminum misericórdia, *
et copiósa apud eum redémptio.
Et ipse rédimet Israel *
ex ómnibus iniquitátibus eius.
℣ A porta ínferi. 
℟ Érue, Dómine, ánimas eórum.
Orémus.
Fidélium, Deus, ómnium cónditor et redémptor, fámulis tuis remissiónem cunctórum tríbue peccatórum, † ut indulgéntiam, quam semper optavérunt, * piis supplicatiónibus consequántur. Per Dóminum.

Pro sacerdote
Præsta, quæsumus, Dómine, † ut ánima fámuli tui N. sacerdótis, quem in hoc sǽculo commorántem sacris munéribus decorásti, * in cælésti sede gloriósa semper exsúltet. Per Christum.
Pro uno defuncto
Inclína, Dómine, aurem tuam ad preces nostras, quibus misericórdiam tuam súpplices deprecámur, † ut fámulum tuum N., quem in hoc sǽculo tuo pópulo misericórditer aggregásti, * in pacis ac lucis regióne constítuas, et Sanctórum tuórum concédas esse consórtem. Per Christum.
Pro omnibus defunctis
Deus, glória fidélium et vita iustórum, cuius Fílii morte et resurrectióne redémpti sumus, propitiáre fámulis tuis defúnctis, † ut, qui resurrectiónis nostræ mystérium agnovérunt, * ætérnæ beatitúdinis gáudia percípere mereántur. Per Christum.
Pro parentibus
Deus, qui nos patrem et matrem honoráre præcepísti, † miserére cleménter paréntibus nostris, eorúmque peccáta dimítte, * nosque eos in ætérnæ claritátis gáudio fac vidére. Per Christum.
Pro propinquis et benefactoribus
Deus, véniæ largítor et humánæ salútis amátor, quǽsumus cleméntiam tuam, † ut nostræ congregatiónis fratres, propínquos et benefactóres, qui ex hoc sǽculo transiérunt, * beáta María semper Vírgine intercedénte cum ómnibus Sanctis tuis, ad perpétuæ beatitúdinis consórtium perveníre concédas. Per Christum.