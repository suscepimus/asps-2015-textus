Veni, Sancte Spíritus,
Et emítte caélitus
Lucis tuæ rádium.
Veni, pater páuperum,
Veni, dator múnerum,
Veni, lumen córdium.
Consolátor óptime,
Dulcis hospes ánimæ,
Dulce refrigérium.
In labóre réquies,
In æstu tempéries,
In fletu solátium.
O lux beatíssima,
Reple cordis íntima
Tuórum fidélium.
Sine tuo númine,
Nihil est in hómine,
Nihil est innóxium.
Lava quod est sórdidum,
Riga quod est áridum,
Sana quod est sáucium.
Flecte quod est rígidum,
Fove quod est frígidum,
Rege quod est dévium.
Da tuis fidélibus,
In te confidéntibus,
Sacrum septenárium.
Da virtútis méritum,
Da salútis éxitum,
Da perénne gáudium. Amen
Mentes nostras, quǽsumus, Dómine, Paráclitus, qui a te procédit, illúminet: † et indúcat in omnem, sicut tuus promísit Fílius, veritátem. Qui tecum vivit in unitáte eiúsdem.
Méntibus nostris, quǽsumus, Dómine, Spíritum Sanctum benígnus infúnde: † cuius et sapiéntia cónditi sumus, * et providéntia gubernámur. Per Dóminum in unitáte eiúsdem.
Illo nos igne, quǽsumus, Dómine, Spíritus Sanctus inflámmet: † quem Dóminus noster Iesus Christus misit in terram, * et vóluit veheménter accéndi. Qui tecum vivit in unitáte eiúsdem.