Benedíctus Dóminus, Deus Israel, *
quia visitávit et fecit redemptiónem plebi suæ.
Et eréxit cornu salútis nobis *
in domo David púeri sui.
Sicut locútus est per os sanctórum, *
qui a s‰culo sunt, prophetárum eius.
Salútem ex inimícis nostris *
et de manu ómnium, qui odérunt nos.
Ad faciéndam misericórdiam cum pátribus nostris *
et memorári testaménti sui sancti.
Iusiurándum, quod iurávit ad Abraham patrem nostrum, *
datúrum se nobis.
Ut sine timóre, de manu inimicórum liberáti, *
serviámus illi.
In sanctitáte et iustítia coram ipso *
ómnibus diébus nostris.
Et tu, puer, prophéta Altíssimi vocáberis: *
præíbis enim ante fáciem Dómini paráre vias eius.
Ad dandam sciéntiam salútis plebi eius *
in remissiónem peccatórum eórum.
Per víscera misericórdiæ Dei nostri, *
in quibus visitábit nos óriens ex alto.
Illumináre his, qui in ténebris et in umbra mortis sedent, *
ad dirigéndos pedes nostros in viam pacis.