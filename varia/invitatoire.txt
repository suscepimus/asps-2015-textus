Veníte, exsultémus Dómino;
iubilémus Deo salutári nostro.
Præoccupémus fáciem eius in confessióne,
et in psalmis iubilémus ei.

Quóniam Deus magnus Dóminus,
et rex magnus super omnes deos.
Quóniam non repéllet Dóminus plebem suam,
quia in manu eius sunt omnes fines terræ,
et altitúdines móntium ipse cónspicit.

Quóniam ipsíus est mare, et ipse fecit illud,
et áridam fundavérunt manus eius.
Veníte, adorémus et procidámus ante Deum,
plorémus coram Dómino qui fecit nos,
quia ipse est Dóminus Deus noster,
nos autem pópulus eius et oves páscuæ eius.

Hódie, si vocem eius audiéritis:
«Nolíte obduráre corda vestra,
sicut in exacerbatióne secúndum diem
tentatiónis in desérto,
ubi tentavérunt me patres vestri:
probavérunt et vidérunt ópera mea.

Quadragínta annis próximus fui generatióni huic,
et dixi: Semper hi errant corde.
Ipsi vero non cognovérunt vias meas,
quibus iurávi in ira mea:
Si introíbunt in réquiem meam.»

Glória Patri, et Fílio, et Spirítui Sancto.
Sicut erat in princípio, et nunc et semper,
et in sǽcula sæculórum. Amen.
