Prophetæ prædicaverunt nasci Salvatorem de Virgine Maria.
Ave, Maria, gratia plena, Dominus tecum.
Ecce ancilla Domini : fiat mihi secundum verbum tuum.
Veniet ecce rex excelsus cum potestate magna ad salvandas gentes, alleluia.
Gaude et lætare, filia Ierusalem : ecce rex tuus veniet tibi. Sion, noli timere, quia cito veniet salus tua.
In adventu summi Regis mundentur corda hominum, ut digne ambulemus in occursum illius : quia ecce veniet et non tardabit.
Regem venturum Dominum, venite, adoremus.
Annuntiate populis et dicite : Ecce Deus Salvator noster veniet.
Ecce Dominus veniet et omnes sancti eius cum eo, et erit in die illa lux magna, alleluia. 
Veniet Dominus in potestate magna, et videbit omnis caro salutare Dei.
Ecce nomen Domini venit de longinquo, et claritas eius replet orbem terrarum.
In illa die stillabunt montes dulcedinem, et colles fluent lac et mel, alleluia.
Montes et colles cantabunt coram Deo laudem, et omnia ligna silvarum plaudent manibus : quoniam veniet Dominus dominator in regnum æternum, alleluia alleluia.
Ecce veniet Propheta magnus et ipse renovabit Ierusalem, alleluia.
Dies Domini sicut fur in nocte ita veniet ; et vos estote parati, quia qua hora non putatis Filius hominis veniet.
Vigilate itaque, quia nescitis diem neque horam, quando Dominus vester venturus sit.
Sicut fulgur exit ab oriente et paret in occidente, ita erit et adventus Filii hominis.
Iucundare, filia Sion, exsulta satis, filia Ierusalem, alleluia.
Rex noster adveniet Christus, quem Ioannes prædicavit Agnum esse venturum.
Ecce venio cito, et merces mea mecum est, dicit Dominus : dare unicuique secundum opera sua.
Spiritus Sanctus in te descendet, Maria : ne timeas, habebis in utero Filium Dei, alleluia.
Ne timeas, Maria, invenisti gratiam apud Dominum : ecce concipies et paries Filium, alleluia.
Beata es, Maria, quæ credidisti : perficientur in te, quæ dicta sunt tibi a Domino, alleluia.
Leva, Ierusalem, oculos et vide potentiam Regis : ecce Salvator venit solvere te a vinculo.
Angelus Domini nuntiavit Mariæ, et concepit de Spiritu Sancto, alleluia.
Egredietur virga de radice Iesse, et replebitur omnis terra gloria Domini : et videbit omnis caro salutare Dei.
Quærite Dominum, dum inveniri potest ; invocate eum, dum prope est, alleluia.
Ierusalem, respice ad Orientem et vide, alleluia.
De Sion exibit lex, et verbum Domini de Ierusalem.
Exspectabo Dominum, salvatorem meum, et præstolabor eum, dum prope est, alleluia.
Benedicta tu in mulieribus, et benedictus fructus ventris tui.
Ecce veniet Deus et homo de domo David, sedere in throno, alleluia.
Ex Ægypto vocavi Filium meum: veniet ut salvet populum suum.
Sion, noli timere : ecce Deus tuus veniet, alleluia.
Gaude et lætare, nova Sion : ecce enim rex tuus veniet, mitis et salvans animas nostras.
Confortate manus dissolutas ; confortamini, dicite : Ecce Deus noster veniet et salvabit nos, alleluia.
Lex per Moysen data est, gratia et veritas per Iesum Christum facta est.
Veni, Domine, visitare nos in pace, ut lætemur coram te corde perfecto.
Urbs fortitudinis nostræ Sion, Salvator ponetur in ea murus et antemurale. Aperite portas, quia nobiscum Deus, alleluia.
Omnes sitientes, venite ad aquas, quærite Dominum dum inveniri potest, alleluia.
Ecce Dominus noster cum virtute veniet, ut illuminet oculos servorum suorum, alleluia.
Vox clamantis in eremo : Parate viam Domino.
Ecce mitto angelum meum, qui præparabit viam tuam ante faciem tuam.
Factum est verbum Domini super Ioannem, Zachariæ filium, in deserto ; et descendit in omnem regionem Iordanis, prædicans baptismum pænitentiæ in remissionem peccatorum.
Ecce in nubibus cæli Dominus veniet cum potestate magna, alleluia.
Ecce apparebit Dominus et non mentietur ; si moram fecerit, exspecta eum, quia veniet et non tardabit, alleluia.
ad canticum : Dominus legifer noster, Dominus rex noster, ipse veniet et salvabit nos.
Veniet fortior me post me, cuius non sum dignus solvere corrigiam calceamentorum eius.
Omnis vallis implebitur et omnis mons et collis humiliabitur, et videbit omnis caro salutare Dei.
Dicit Dominus : Pænitentiam agite : appropinquavit enim regnum cælorum, alleluia.
Ecce rex veniet, Dominus terræ, et ipse auferet iugum captivitatis nostræ.
Gaude et lætare, filia Sion, quia ecce ego venio et habitabo in medio tui, dicit Dominus.
Vox clamantis in deserto : Parate viam Domini, rectas facite semitas Dei nostri.
Super solium David et super regnum eius sedebit in æternum, alleluia.
Sion, renovaberis, et videbis Iustum tuum, qui venturus est in te.
Ponent Domino gloriam, et laudem eius in insulis nuntiabunt, quia ecce veniet et non tardabit.
Qui post me venit, ante me factus est : cuius non sum dignus calceamenta solvere.
Dicite : Pusillanimes, confortamini : ecce Dominus Deus noster veniet.
Haurietis aquas in gaudio de fontibus Salvatoris.
Levabit Dominus signum in nationibus, et congregabit dispersos Israel.
Ierusalem, gaude gaudio magno, quia veniet tibi Salvator, alleluia.
Exspectetur sicut pluvia eloquium Domini ; et descendet super nos sicut ros Deus noster.
Emitte Agnum, Domine, dominatorem terræ, de Petra deserti, ad montem filiæ Sion.
Ante me non est formatus Deus et post me non erit : quia mihi curvabitur omne genu, et confitebitur omnis lingua.
Veniet Dominus et non tardabit, ut illuminet abscondita tenebrarum, et manifestabit se ad omnes gentes, alleluia.
Montes et omnes colles humiliabuntur, et erunt prava in directa et aspera in vias planas. Veni, Domine, et noli tardare, alleluia.
Dabo in Sion salutem, et in Ierusalem gloriam meam, alleluia.
Ioannes autem, cum audisset in vinculis opera Christi, mittens duos de discipulis suis, ait illi : Tu es qui venturus es, an alium exspectamus ?
Miserunt Iudæi sacerdotes et levitas ad Ioannem, ut interrogarent eum : Tu quis es ? Et confessus est et non negavit ; et confessus est : Quia non sum ego Christus.
Gaudete in Domino semper : modestia vestra nota sit hominibus. Dominus prope est. Nihil solliciti sitis, sed in omni oratione petitiones vestræ innotescant apud Deum.
Ecce veniet Dominus, ut sedeat cum principibus et solium gloriæ teneat.
Erumpant montes iucunditatem et colles iustitiam, quia lux mundi Dominus cum potentia venit.
Iuste et pie vivamus, exspectantes beatam spem et adventum Domini.
Tu es qui venturus es, an alium exspectamus ? Dicite Ioanni quæ vidistis : ad lumen redeunt cæci, mortui resurgunt, pauperes evangelizantur, alleluia.
Ego vox clamantis in deserto : Dirigite viam Domini, sicut dixit Isaias propheta.
De cælo veniet dominator Dominus, et in manu eius honor et imperium.
Beatam me dicent omnes generationes, quia ancillam humilem respexit Deus.
Elevare, elevare, consurge, Ierusalem : solve vincla colli tui, captiva filia Sion.
Antequam convenirent, inventa est Maria habens in utero de Spiritu Sancto, alleluia.
Consolamini, consolamini, popule meus, dicit Deus vester.
Tu es qui venturus es, Domine, quem exspectamus, ut salvum facias populum tuum.
Consurge, consurge, induere fortitudinem, brachium Domini.
Lætamini cum Ierusalem et exsultate in ea, omnes qui diligitis eam, in æternum.
Iuxta est salus mea ut veniat, et iustitia mea ut reveletur, dicit Dominus.
Hoc est testimonium quod perhibuit Ioannes : Qui post me venit, ante me factus est.
Prope est iam Dominus : venite, adoremus.
Ecce veniet desideratus cunctis gentibus : et replebitur gloria domus Domini, alleluia.
Veni, Domine, et noli tardare : relaxa facinora plebis tuæ Israel.
Ecce iam venit plenitudo temporis, in quo misit Deus Filium suum in terras.
Canite tuba in Sion, quia prope est dies Domini : ecce veniet ad salvandum nos, alleluia alleluia.
Dominus veniet, occurrite illi dicentes : Magnum principium, et regni eius non erit finis, Deus fortis, Dominator, Princeps pacis, alleluia alleluia.
Omnipotens Sermo tuus, Domine, a regalibus sedibus veniet, alleluia.
Cum esset desponsata Mater Iesu Maria Ioseph, antequam convenirent, inventa est in utero habens : quod enim in ea natum est, de Spiritu Sancto est, alleluia.
Quomodo fiet istud, angele Dei, quia virum in concipiendo non pertuli ? Audi, Maria, Virgo Christi : Spiritus Sanctus superveniet in te, et virtus Altissimi obumbrabit tibi.
Ex quo facta est vox salutationis tuæ in auribus meis, exsultavit in gaudio infans in utero meo, alleluia.
Intuemini quantum sit gloriosus iste, qui ingreditur ad salvandos populos.
Erunt prava in directa et aspera in vias planas. Veni, Domine, et noli tardare, alleluia.
Multiplicabitur eius imperium, et pacis non erit finis.
Ecce veniet Dominus, princeps regum terræ ; beati qui parati sunt occurrere illi.
Cantate Domino canticum novum ; laus eius ab extremis terræ.
Dum venerit Filius hominis, putas, inveniet fidem super terram ?
Egredietur Dominus de loco sancto suo ; veniet ut salvet populum suum.
Urbs fortitudinis nostræ Sion, Salvator ponetur in ea murus et antemurale. Aperite portas, quia nobiscum Deus, alleluia.
Ut cognoscamus, Domine, in terra viam tuam, in omnibus gentibus salutare tuum.
De Sion veniet Dominus omnipotens, ut salvum faciat populum suum.
Propter Sion non tacebo, donec egrediatur ut splendor Iustus eius.
Spiritus Domini super me, evangelizare pauperibus misit me.
Ad te, Domine, levavi animam meam. Veni et eripe me ; Domine, ad te confugi.
Da mercedem, Domine, sustinentibus te, ut prophetæ tui fideles inveniantur.
Convertere, Domine, aliquantulum, et ne tardes venire ad servos tuos. 
De Sion veniet qui regnaturus est : Dominus, Emmanuel magnum nomen eius.
Constantes estote : videbitis auxilium Domini super vos.
Ego autem ad Dominum aspiciam, et exspectabo Deum, salvatorem meum. 
Deus a Libano veniet, et splendor eius sicut lumen erit.
Rorate, cæli, desuper et nubes pluant Iustum ; aperiatur terra et germinet Salvatorem.
Paratus esto, Israel, in occursum Domini, quoniam venit.
Scitote quia prope est regnum Dei ; amen dico vobis, quia non tardabit.
O Sapientia, quæ ex ore Altissimi prodisti, attingens a fine usque ad finem fortiter, suaviter disponensque omnia : veni ad docendum nos viam prudentiæ.
Vigilate animo, in proximo est Dominus Deus noster.
O Adonai et Dux domus Israel, qui Moysi in igne flammæ rubi apparuisti et ei in Sina legem dedisti : veni ad redimendum nos in brachio extento.
Orietur sicut sol Salvator mundi, et descendet in uterum Virginis sicut imber super gramen, alleluia.
O Radix Iesse, qui stas in signum populorum, super quem continebunt reges os suum, quem gentes deprecabuntur : veni ad liberandum nos, iam noli tardare.
Missus est Gabriel angelus ad Mariam Virginem desponsatam Ioseph.
O Clavis David et sceptrum domus Israel, qui aperis, et nemo claudit, claudis, et nemo aperit : veni et educ vinctum de domo carceris, sedentem in tenebris et umbra mortis.
Nolite timere : quinta enim die veniet ad vos Dominus noster.
O Oriens, splendor lucis æternæ et sol iustitiæ : veni et illumina sedentes in tenebris et umbra mortis.
Non auferetur sceptrum de Iuda et dux de femore eius, donec veniat qui mittendus est ; et ipse erit exspectatio gentium.
O Rex gentium et desideratus earum, lapisque angularis qui facis utraque unum : veni, salva hominem, quem de limo formasti.
Ecce completa sunt omnia quæ dicta sunt per Angelum de Virgine Maria. (CAO 2498 ; AM 220)
O Emmanuel, rex et legifer noster, exspectatio gentium et salvator earum : veni ad salvandum nos, Domine Deus noster.
Hodie scietis quia veniet Dominus, et mane videbitis gloriam eius.
Tu Bethlehem, terra Iuda, non eris minima : ex te enim exiet Dux qui regat populum meum Israel.
Levate capita vestra : ecce appropinquabit redemptio vestra.
Crastina erit vobis salus, dicit Dominus Deus exercituum.
Completi sunt dies Mariæ ut pareret filium suum primogenitum.
Iudæa et Ierusalem, nolite timere : cras egrediemini, et Dominus erit vobiscum, alleluia.
Hodie scietis, quia veniet Dominus ; et mane videbitis gloriam eius.
Crastina die delebitur iniquitas terræ, et regnabit super nos Salvator mundi.