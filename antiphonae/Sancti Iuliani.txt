Ad collocándum in Gálliis novæ fídei fundaméntum, supérna píetas magníficos atque indústrios destinávit viros.
Primus ígitur, non tantum Præsul, quantum Apóstolus, urbi Cenománicæ a Dómino missus est Iuliánus.
Signum Apostolátus eius ipsi sunt in Dómino, qui prædicatióne eius, ab errórum ténebris, ad lumen deíficæ fídei vocáti sunt.
Hic ítaque Iuliánus romána generositáte claríssimus, lingua facúndus, iustítia insígnis, mérito fídei appáruit percélebris.
Vir Dómini Iuliánus, fide munítus, gládio Spíritus Sancti accínctus, ad conculcándas dǽmonum vanitátes, ad urbem Cenománicam accéssit intrépridus.
Nóvitas sanctæ prædicatiónis beatíssimi Iuliáni Pontíficis, quibúsdam incrédulis vertebátur in scándalum, nonnúllis habebátur in derísum.
Miraculórum poténtia reddébat attónitos, quos ad audiéndam veritátis viam innátus error fécerat fastidiósos.
Per manus sancti Pontíficis tantas Christus operabátur virtútes, ut cunctis languéntibus opem, crucis medicámine, largirétur.
Cum ad eum multi convenírent pro salúte córporum, illumináti verbo fídei, cum salúte redíbant animárum.
Apostólica virtúte prǽditus, beátus Iuliánus morbis ómnibus imperábat, et étiam mortuórum suscitátor miríficus appáruit.
Captivórum víncula miserátus, cómpedes illórum ope divína resólvit, et ánimas a dǽmonis servitúte liberávit.
Eleváta cum signo Crucis déxtera, dracóni imperávit, ut nullum ámplius lædens, cóncitus effúgeret.
Ut audívit Defénsor cæcum mirífice sanátum, ad génua sancti Pontíficis prócidit exórans, ut ipse quoque ætérnæ vitæ párticeps fíeri mererétur.